Necm Suresi (النجم)
Kuran-ı Kerim

Batan yıldıza ant olsun ki,

Arkadaşınız sapkın ve azgın değil.

Ve o, hevasından konuşmaz.

Onun size söyledikleri, kendisine vahyedilen vahiyden başkası değildir.

Ona Üstün Güç Sahibi ve Kudretli Olan öğretti.

Üstün Akla Sahip, Egemenlik Kurmuş Olan.

O, yüksek bir ufuktaydı.

Sonra yaklaştı ve sarktı.

Böylece iki yay aralığı kadar, hatta daha yakın oldu.

Kuluna vahyedeceği şeyi vahyetti.

Gönlü, gördüğünü yalanlamadı.

Onun gördüğü şeyden kuşku mu duyuyorsunuz?

Ant olsun ki, onu başka bir inişinde de gördü.

Sidretu'l Münteha'nın yanında.

Onun yanında me'va cenneti vardır.

O zaman kaplayan şey, Sidre'yi kaplıyordu.

Bakış şaşmadı ve haddi aşmadı.

Ant olsun, Rabb'inin ayetlerinin en büyüğünü gördü.

Görüyor musunuz Lat'ı ve Uzza'yı?

Diğer üçüncü Menat'ı?

Erkek sizin, dişi O'nun mu?

O halde bu insafsız bir paylaştırmadır.

Bu isimler, sizin ve atalarınızın onlara yakıştırdığı isimlerden başka bir şey değildir. Allah, onlar için hiçbir yetkilendirmede bulunmadı. Ant olsun ki, onlara Rabb'lerinden doğru yolu gösterici geldiği halde, onlar yalnızca zanna ve benliklerinin hevasına uyuyorlar.

Yoksa insan için yalnızca temenni ettiği şey mi var?

Ahiret de dünya da Allah'ındır.

Göklerde nice melekler var ki, Allah'ın dilediği ve hoşnut olduğu kimseler için izin vermesi dışında onların şefaatleri hiçbir yarar sağlamaz.

Kuşkusuz ahirete inanmayanlar, melekleri dişi varlıkların adları ile adlandırıyorlar.

Oysaki onların bu konuda hiçbir bilgileri yoktur. Onlar yalnızca zanna uyuyorlar. Oysaki zan, "gerçekten" yana hiçbir değer taşımaz.

Dünya hayatından başka bir şey istemeyen, zikrimizden yüz çevirenlerden sen de yüz çevir.

Onların bilgi düzeyi bu kadardır. Rabb'in, kimin kendi yolundan sapmış olduğunu en iyi bilendir ve O, iletildiği doğru yolda olanı da en iyi bilendir.

Göklerde ve yerde olan her şey Allah'ındır. Bu, kötülük yapanların cezalandırılması ve iyilik yapanların daha iyisiyle ödüllendirilmesi içindir.

Onlar, ufak-tefek hatalara düşmek hariç, büyük günahlardan ve aşırılıklardan kaçınırlar. Kuşkusuz Rabb'in, bağışlaması bol olandır. O, sizi topraktan inşa ederken de annelerinizin karnında cenin halindeyken de ne olduğunuzu en iyi bilendir. O halde kendinizi temize çıkarmayın. O, takva1 sahibi olan kimseyi en iyi bilendir.

Peki, yüz çevireni görüyor musun?

Azıcık verip, inatla cimrilik edeni?

Yoksa o gaybın bilgisine sahip de onu mu görüyor?

Musa'nın sayfalarında olanlar haber verilmedi mi?

Ve de çok vefalı İbrahim'in.

Gerçek şu ki, hiçbir günahkar, başka bir günahkarın yükünü yüklenemez.

Ve gerçek şu ki, insan için çalışmasından başka bir şey yoktur.

Ve onun çalışması yakında görülecektir.

Sonra karşılığı kendisine eksiksiz olarak verilecektir.

Sonunda dönüş yalnızca Rabb'inedir.

Güldüren de ağlatan da O'dur.

Öldüren de dirilten de O'dur.

O, erkek ve dişi çiftler yarattı.

Atıldığında, nutfeden.

Ve kuşkusuz bundan sonraki diriltme de yalnızca O'na aittir.

Zenginlik veren de O'dur, sınırlayan da.

Şi'ra'nın Rabb'i de O'dur.

Önceki Ad'ı yok etti.

Ve Semud'u da. Geride kimseyi bırakmadı.

Daha önce de Nuh'un halkını. Onlar, daha zalim ve daha azgın olanlardı.

Alt üst edilen beldeyi de yerin dibine geçirdi.

Artık onu kaplayan şey kapladı.

O halde Rabb'inin hangi nimetinden kuşku duyuyorsun?

Bu uyarıcı da ilk uyarıcılar gibi bir uyarıcıdır.

Yaklaşan, yaklaştı.

Onu, Allah'tan başkası çeviremez.

Bu hadislere mi şaşırıyorsunuz?

Ağlanacak halinize gülüyorsunuz.

Ve siz gaflete dalanlarsınız!

Artık bu gafletten kurtulup, Allah'a secde edin ve O'na kul olun.
