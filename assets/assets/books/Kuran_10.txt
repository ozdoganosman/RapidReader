Fecr Suresi (الفجر)
Kuran-ı Kerim

Fecre ant olsun.

On geceye,

Çift ve tek olana,

Geçip giden geceye.

İşte bunlarda aklını kullanan kimse için bir kasem yok mu?

Rabb'inin Ad kavmine ne yaptığını biliyor musun?

Sütunlara sahip İrem'e!

Ki, beldeler içinde onun bir eşi yaratılmadı;

Ve vadide kayaları oyan Semud'a,

Ve kazıklar sahibi Firavun'a;

Onlar ki, ülkelerde tağutlaşmışlardı,

Böylece oralarda bozgunculuğu çoğaltmışlardı.

Bu yüzden Rabb'in onları azap kırbacıyla kırbaçladı.

Çünkü Rabb'in olup biteni görüp gözlemektedir.

Fakat o insan; Rabb'i ne zaman onu sınamak için ikramda bulunsa ve ona nimet verse, "Rabb'im bana ikram etti." der.

Fakat ne zaman ona sınamak için rızkını ölçülü verirse, "Rabb'im beni alçaltı." der.

Hayır! Doğrusu siz yetime ikram etmiyorsunuz.

Yoksulu yedirmede birbirinizi teşvik etmiyorsunuz.

Varis olduğunuz mirası ihtirasla yiyorsunuz.

Malı büyük bir sevgiyle, çok seviyorsunuz.

Hayır, hayır! Yer, paramparça olup dağıldığı zaman,

Rabb'in emri geldiği ve melekler saf saf dizildiği zaman,

O Gün Cehennem ortaya getirilir. O Gün insan neyin ne olduğunu anlar, ancak bunun ona bir yararı olmaz.

"Ah keşke hayattayken, ahiret hayatım için hazırlık yapmış olsaydım." der.

Artık O Gün, O'nun azabı hiç kimsenin azabına benzemez.

O'nun vurduğu bağ, hiç kimsenin vurduğu bağa benzemez.

Ey mutmain nefs!

Rızasını kazanarak, razı olarak Rabb'ine dön.

Kullarıma katıl;

Cennetime gir.
