Saffat Suresi (الصافات)
Kuran-ı Kerim

Saf bağlayarak, saflar halinde dizilenlere ant olsun.

Haykırıp sürenlere,

Öğüt okuyanlara,

Kuşkusuz ilahınız elbette Bir Tek'tir.

Göklerin, yerin ve ikisinin arasında olanların Rabb'idir. Ve doğuların Rabb'idir.

Biz, dünya semasını bir ziynetle, yıldızlarla bezedik.

Bütün marid şeytanlardan koruduk.

Mele-i A'la'ya kulak verip dinleyemezler; her taraftan kovulurlar.

Kovulmuş olarak, onlar için kesintisiz azap vardır.

Ancak oradan bir söz kapan olursa, kayıp giden parlak bir alev ona yetişir ve onu yakar.

Şimdi onlara sor: "Onları yaratmak mı daha zor, yoksa diğer yarattıklarımızı mı?" Oysa kendilerini yapışkan bir çamurdan yarattık.

Evet, sen hayran kaldın, onlar ise alay ediyorlar.

Kendilerine öğüt verildiği zaman, öğüdü dikkate almıyorlar.

Ve bir ayet gördükleri zaman eğlenceye alıyorlar.

"Bu apaçık bir büyüden başka bir şey değildir." diyorlar.

"Öldüğümüz; toprak ve kemik olduğumuz zaman, yeniden diriltileceğiz öyle mi?"

"Yok olup gitmiş atalarımız da mı?"

De ki: "Evet, aşağılanmış olarak."

Artık o tek bir haykırıştır. O zaman neyin ne olduğunu görecekler.

"Eyvah bizlere! İşte bu Din Günü'dür" derler.

Bu, yalanladığınız Fasıl Günü'dür.

Toplayın o zulmedenleri, eşlerini ve onların kulluk ettikleri şeyleri;

Allah'ın yanı sıra. Artık onlara Cehennem yolunu gösterin.

Onları durdurun! Kuşkusuz onlar sorumludurlar.

Size ne oldu da dünyadaki gibi yardımlaşmıyorsunuz?

Hayır! Onlar O Gün teslim olmuşlardır.

Karşılıklı olarak birbirlerini suçluyorlar.

"Gerçek şu ki siz bize, hep sağ taraftan geliyordunuz." derler.

"Hayır, siz zaten iman eden kimseler değildiniz." derler.

"Bizim sizin üzerinizde yetkimiz yoktu. Bilakis, siz azmış bir halktınız."

"Artık Rabb'imizin Söz'ü üzerimize hak oldu. Kuşkusuz biz, azabı tadacak olanlarız."

"Biz, sizi azdırdık, çünkü biz azgındık."

Onlar, O gün azapta ortaktırlar.

Mücrimleri böyle cezalandırırız.

Onlar, kendilerine: "Allah'tan başka ilah yoktur." denildiği zaman büyüklük taslayanlardı.

"Mecnun bir şair için ilahlarımızı terk edenler mi olacağız?" derlerdi.

Bilakis, o, Hakkı getirdi ve gönderilmiş Resulleri doğruladı.

Siz, kesinlikle elim azabı tadacak olanlarsınız.

Sadece yapmış olduğunuz şeyin karşılığını alacaksınız.

Allah'ın muhles kulları hariç.

Onlar için bilinen bir rızık vardır.

Onlara meyveler ikram edilecek.

Naim Cennetleri'nde.

Karşılıklı tahtlar üzerinde.

Etraflarında kaynaklardan doldurulmuş kaseler dolaştırılır.

Berrak, içenlere lezzet veren.

İçinde kötü etkisi olan bir şey yoktur. Ve ondan onların akılları karışmaz.

Yanlarında bakışlarını koruyanlar vardır.

Onlar, iyi korunmuş yumurta gibidir.

Birbirleriyle karşılıklı sohbet ediyorlar.

İçlerinden biri dedi ki: "Benim yakın bir arkadaşım vardı."

Diyordu ki: "Sen gerçekten ahireti doğrulayanlardan mısın?"

"Öldüğümüz, toprak ve kemik olduğumuz zaman, gerçekten cezalandırılacak mıyız?"

"Siz yakından bilenler misiniz?" derdi.

Derken yakından tanık oldu. Onu Cehennem'in ortasında gördü.

"Vallahi az kalsın beni de mahvedecektin." dedi.

"Eğer Rabb'imin nimeti olmasaydı, ben de Cehennem'e atılanlardan olurdum."

"Biz artık bir daha ölmeyeceğiz, öyle değil mi?"

"İlk ölümümüzden başka ölüm görmeyecek, azaba uğratılacaklar da olmayacağız."

Bu gerçekten en büyük başarıdır.

Çalışanlar, bunun gibi şeyler için çalışsın.

İkram olarak bu mu daha iyi, yoksa zakkum ağacı mı?

Biz, onu zalimler için bir fitne yaptık.

O, Cehennem'in dibinde çıkan bir ağaçtır.

Tomurcukları şeytanların başları gibidir.

Onlar, ondan yiyecekler ve karınlarını onunla dolduracaklardır.

Sonra da onun üstüne kaynar su karıştırılmış bir içecek vardır.

Sonra dönecekleri yer, kesinlikle Cehennem'dir.

Onlar, atalarını sapkın bir halde buldular.

Kendileri de onların izleri üzerinde koşturdular.

Ant olsun ki onlardan öncekilerin çoğu sapkındı.

Ant olsun ki onlara içlerinden uyarıcılar gönderdik.

Uyarılanların sonlarının nasıl olduğuna bir bak!

Ancak Allah'ın muhles kulları hariç.

Ant olsun ki Nuh, Bize dua etmişti. Biz, ne güzel karşılık vermiştik!

Onu ve ehlini büyük sıkıntıdan kurtardık.

Onun soyunu kalıcı kıldık.

Sonradan gelenler içinde onu destekleyiciler bıraktık.

Alemler içinde, Nuh'a selam olsun.

İyilere, işte böyle karşılık veririz.

O, Bizim Mü'min kullarımızdandı.

Sonra diğerlerini boğduk.

İbrahim, onun yolunu izleyenlerdendi.

O, Rabb'ine selim bir kalp ile gelmişti.

Babasına ve halka: "Nelere kulluk ediyorsunuz?" demişti.

"Allah'ı bırakarak uydurma ilahlar mı istiyorsunuz?"

"Alemlerin Rabb'i hakkında nasıl bir anlayışa sahipsiniz?"

Yıldızlara bir nazarla nazar etti.

"Ben gerçekten hastayım!" dedi.

Bunun üzerine ondan yüz çevirerek, arkalarını dönüp gittiler.

Onların ilahlarına yanaşarak: "Yemez misiniz?" dedi.

"Neyiniz var? Neden konuşmuyorsunuz?"

Üzerlerine yürüyüp sağıyla vurdu.

Bunun üzerine koşuşturarak ona yöneldiler.

"Siz yonttuğunuz şeylere mi kulluk ediyorsunuz?"

"Sizi de yaptığınız şeyleri de Allah yarattı."

"Onun için bir yer hazırlayın, sonra da onu cehenneme atın." dediler.

Ona tuzak kurmak istediler. Tuzaklarını boşa çıkarıp onları aşağılık bir duruma düşürdük.

İbrahim: "Ben, Rabb'ime gidiyorum, O, bana yol gösterecek." dedi.

"Rabb'im! Bana salihlerden bağışla."

Bunun üzerine onu yumuşak huylu bir oğulla müjdeledik.

Çocuk babasıyla birlikte iş tutacak çağa eriştiği zaman, babası: "Ey oğulcuğum! Ben, uykumda seni boğazladığımı görüyorum. Bir düşün bakalım, sen ne dersin?" dedi. Çocuk: "Ey babacığım! Sana buyurulanı yap. İnşallah beni sabredenlerden bulacaksın." dedi.

Sonra, ikisi de teslim olup, yanı üzere getirdi,

"Ey İbrahim!" diye ona seslendik.

Sen kesinlikle o rüyayı doğruladın. Biz, Muhsinlere işte böyle karşılık veririz.

Bu, kesin olarak apaçık bir beladır.

Ona fidye olarak büyük bir kurbanlık verdik.

Gelecek nesiller arasında ona iyi bir ün bıraktık.

İbrahim'e selam olsun.

İşte Biz, iyilere böyle karşılık veririz.

O, Bizim Mü'min kullarımızdandı.

Biz, onu salihlerden bir nebi olan İshak ile müjdeledik.

Ona ve İshak'a bereket verdik. Her ikisinin soyundan muhsin olan da kendisine açıkça zulmeden de vardır.

Ant olsun ki Musa ve Harun'a nimetler verdik.

O ikisini ve onlarla birlikte hareket eden halkı büyük sıkıntıdan kurtardık.

Onlara yardım ettik. Galip gelenler onlar oldular.

Onlara gerçekleri açıklayan kitap verdik.

Onları dosdoğru yola ilettik.

Gelecek nesiller arasında ona iyi bir ün bıraktık.

Musa ve Harun'a selam olsun.

Biz, muhsinleri böyle ödüllendiririz.

İkisi de Bizim Mü'min kullarımızdandı.

İlyas da kesinlikle gönderilenlerdendir.

Hani o, halkına: "Siz, takva sahibi olmayacak mısınız?" demişti.

"Yaratanların en iyisini bırakıp da Ba'le mi yöneliyorsunuz?"

"Allah, sizin ve atalarınızın Rabb'idir."

Ancak onu yalanladılar. Kuşkusuz onlar hazır bulundurulacak olanlardır.

Allah'ın muhles kulları hariç.

Gelecek nesiller arasında ona iyi bir ün bıraktık.

İlyas'a selam olsun.

İşte Biz, iyilere böyle karşılık veririz.

O, Bizim Mü'min kullarımızdandı.

Lut da kesinlikle gönderilenlerdendir.

Hani onu ve yanında yer alanların tamamını kurtarmıştık.

Ancak geride kalan acuze bir kadın hariç.

Sonra diğerlerini dumura uğrattık.

Siz, gündüz onların yanlarından geçip gidiyorsunuz.

Ve geceleyin de. Hala aklınızı kullanmayacak mısınız?

Yunus da kesinlikle gönderilenlerdendir.

Hani o, dolu gemiye kaçmıştı.

Sonra kura çekti ve kaybedenlerden oldu.

O kendisini suçlayıp dururken, hut onu yuttu.

Eğer o gerçekten tesbih edenlerden olmasaydı;

Diriltilecekleri güne kadar balığın karnında kalırdı.

Sonunda, onu bitkin bir halde ıssız bir yere attık.

Onun üzerine geniş yapraklılardan bir ağaç bitirdik.

Onu, nüfusu yüz binden fazla bir halka Resul olarak gönderdik.

Bu sefer iman ettiler. Biz de onları belli bir süre yararlandırdık.

Haydi, onlara sor: "Kız çocuklar Rabb'inin de oğlan çocuklar onların mı?"

Yoksa Biz melekleri dişi olarak yarattık da onlar buna tanık mı oldular?

Dikkat edin! Doğrusu uydurdukları iftiralarından dolayı;

"Allah'ın çocuğu oldu." diyorlar. Onlar, kesinlikle yalancıdırlar.

Allah; kızları, oğullara tercih etmiş öyle mi?

Size ne oluyor? Nasıl böyle bir hüküm veriyorsunuz?

Hiç mi öğüt almıyorsunuz?

Yoksa elinizde açık bir belgeniz mi var?

Eğer doğru söyleyenlerdenseniz, o halde kitabınızı getirin.

Allah ile cinnler arasında soy bağı uydurdular. Ant olsun ki cinnler de kesinlikle onların hazır bulundurulacaklarını bilmektedirler.

Allah, onların niteledikleri şeyden münezzehtir.

Allah'ın muhles kulları hariç.

Artık siz ve kulluk yaptıklarınız,

O'na karşı fitneye düşüremezsiniz.

Cehennem'e girecekler hariç.

"Bizden her birimizin belli bir makamı vardır."

"Biziz biz, saf saf duranlar."

"Biziz biz, tesbih edenler."

Eğer diyecek olurlarsa:

"Yanımızda öncekilere verilen öğüt gibi bir öğüt olsaydı."

"Biz de Allah'ın muhles kullarından olurduk."

Fakat onu yalanladılar. Artık yakında bilecekler.

Ant olsun ki gönderilen kullarımıza şu sözü verdik:

Onlar, kesinlikle yardım edilecek olanlardır.

Bizim ordumuz onlara mutlaka galip gelecektir.

Artık bir süre onlardan yüz çevir.

Onları gözle! Yakında onlar da görecekler.

Yoksa azabımızı acele mi istiyorlar?

Fakat onların bulundukları yere indiği zaman, uyarılanların sabahı ne kötüdür!

Artık bir süre onlardan yüz çevir.

Onları gözle! Yakında onlar da görecekler.

İzzetin Rabb'i olan Rabb'in, onların nitelediği şeylerden münezzehtir.

Gönderilenlere selam olsun.

Hamd, alemlerin Rabb'i Allah'adır.
