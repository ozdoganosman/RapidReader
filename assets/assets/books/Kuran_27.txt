Buruc Suresi (البروج)
Kuran-ı Kerim

Burçlar sahibi gökyüzüne ant olsun,

Söz Verilen Gün'e ant olsun,

Tanığa ve tanıklık edilene ant olsun,

Uhdud'un Ashab'ı kahroldu;

O şiddetli ateşin sahipleri.

Hani onlar, onun başında oturmuşlardı.

Mü'minlere yaptıklarını izliyorlardı.

Bunu, Mutlak Üstün Olan ve Övgüye Değer Yegane Varlık olan Allah'a iman edenleri cezalandırmak için yapıyorlardı.

O Allah ki, göklerin ve yerin mülkü yalnızca O'na aittir. Allah, Her Şeye Tanık'tır.

Mü'min erkeklere ve kadınlara fitne yapıp, sonra da kesin olarak tevbe etmeyenler için Cehennem azabı vardır. Onlar için yakıcı bir azap vardır.

İman Eden ve salihatı yapanlar için içinden nehirler akan Cennetler vardır. İşte bu, büyük kurtuluştur.

Rabb'inin yakalaması kesinlikle çok şiddetlidir.

Kuşkusuz başlatan ve tekrarlayan O'dur.

O, Çok Bağışlayan'dır, Çok Seven'dir.

Şanı Yüce Arş'ın Sahibi'dir.

Dilediğini yapandır.

O orduların hadisi sana geldi mi?

Firavun ve Semud'un.

Doğrusu Kafirler hala bir yalanlama içindedirler.

Allah, onları arkalarından kuşatmıştır.

Bilakis, o şanı yüce şerefli bir Kur'an'dır,

Levh-i Mahfuz'dadır.
