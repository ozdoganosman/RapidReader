Alak Suresi (العلق)
Kuran-ı Kerim

Yaratan Rabbinin adıyla oku!

O, insanı alaktan (asılıp tutunan zigottan) yarattı.

Oku! Rabbin sonsuz kerem sahibidir.

O, kalemle yazmayı öğretendir.

İnsana bilmediğini öğretendir.

Hayır! İnsan kesinlikle azar.

Kendisini yeterli gördüğü için.

Şüphesiz dönüş ancak Rabbinedir.

Gördün mü şu engelleyeni?

Bir kulu namaz kılarken.

Ne dersin; ya o doğru yol üzerinde ise?

Ya da takvayı emrediyorsa?

Ne dersin; ya yalanlamış ve yüz çevirmişse?

O, Allah'ın gördüğünü bilmiyor mu?

Hayır! Yemin olsun ki eğer vazgeçmezse onu perçeminden tutup sürükleriz.

O yalancı, günahkâr perçeminden.

O zaman taraftarlarını çağırsın.

Biz de zebanileri çağıracağız.

Hayır! Ona uyma, secde et ve yaklaş.
