Kaf Suresi (ق)
Kuran-ı Kerim

Kaf. Mecid Kur'an'a ant olsun.

Ama kendilerinden bir uyarıcının onlara gelmesine şaşırdılar. Kafirler: "Bu şaşılacak bir şey." dediler.

"Biz ölüp, toprak olduktan sonra mı diriltileceğiz? İşte bu mümkün olmayan bir dönüştür." dediler.

Biz, yerin onlardan neyi eksilttiğini elbette biliyoruz. Yanımızda her şeyi kayda alan bir Kitap vardır.

Ne var ki onlar, kendilerine Hakk gelince onu yalanladılar. Bu yüzden karmakarışık bir durumdalar.

Öyleyse üzerlerindeki göğe bakmıyorlar mı ki, onu hiçbir çatlağı olmaksızın nasıl bina etmişiz, nasıl süslemişiz!

Ve yine yeryüzünü döşedik, oraya ağır baskılar yerleştirdik. Ve orada her çeşitten göz alıcı çiftler yetiştirdik.

Bunları, Allah'a yönelen kulların basiretini açmak ve öğüt olması için yaptık.

Gökten bereketli su indirdik. Onunla cennetler ve biçilecek ekinler yetiştirdik.

Ve salkımları üst üste yığılmış, uzun hurma ağaçları.

Kullar için rızık olarak. Onunla ölü bir beldeye hayat verdik. İşte yeniden diriliş de böyledir.

Onlardan önce Nuh halkı, Ress'liler ve Semud yalanlamıştı.

Ve Ad, Firavun ve Lut'un kardeşleri de.

Ve Eykeliler ve Tubba halkı. Hepsi Resulleri yalanladılar. Böylece uyarım gerçekleşti.

İlk yaratışta yetersiz kaldık mı ki yeniden yaratılıştan şüphe içindeler!

Ant olsun ki insanı Biz yarattık. Nefsinin ona neler fısıldadığını biliriz. Ve Biz ona "habl-i verid"ten daha yakınız.

Sağında ve solunda yerleşmiş iki kaydedici, yaptıklarını kayda geçirmektedirler.

Söylediği her söz, yanındaki hazır gözleyicilerce gözlenmektedir.

Ölümün sarhoşluğu kaçınılmaz bir gerçek olarak gelince, "İşte senin kaçtığın şey budur!"

Ve Sur'a üfürülür. "İşte bu, vaktiyle uyarıldığınız gündür."

Herkes yanında bir sevk edici ve bir tanıkla birlikte gelir.

Ant olsun ki sen bugünün geleceğinden gaflet içindeydin. İşte senden perdeyi kaldırdık. Artık bugün gerçeği bütün açıklığıyla görüyorsun.

Onun yakını, "İşte bu yanımda olan şey hazırdır." der.

"İnatçı, Kafirlerin tamamını Cehennem'e atın."

Hayra engel olan, haddi aşan, güvensizlik içinde olan.

O, Allah ile birlikte başka ilah edindi. Öyleyse, onu şiddetli azaba atın.

Onun yakını: "Rabb'imiz! Onu ben azdırmadım, fakat o derin bir sapkınlık içindeydi." der.

"Huzurumda çekişmeyin! Size daha önce uyarımı yapmıştım." der.

"Katımda söz değiştirilmez. Ben kullara asla haksızlık eden değilim."

O Gün, Cehennem'e, "Doldun mu?" deriz. O da "Daha yok mu?" der.

Cennet, takva sahipleri için uzak değil, yaklaştırılmıştır.

İşte size söz verilen şey budur. Yönelen ve koruyanların tamamı içindir.

Gaybda Allah'a huşu duyanların, gönülden bağlı olanların ödülüdür.

Oraya esenlikle girin. İşte bu Süreklilik Günü'dür.

Onlar için, orada diledikleri her şey vardır. Yanımızda daha fazlası da vardır.

Onlardan önce, kendilerinden daha güçlü nice nesilleri yok ettik. Yok olmaktan kurtulmak için belde belde dolaştılar. Böyleyken sığınacak bir yer buldular mı?

Kuşkusuz bunda kalbi olan ve can kulağıyla dinleyen ve tanık olan kimseler için kesinlikle alınacak öğüt vardır.

Ant olsun ki gökleri, yeri ve ikisinin arasındakileri bir yorgunluk olmaksızın altı günde yarattık.

Onların söyledikleri şeylere sabret. Güneş'in doğmasından önce ve batmasından önce Rabb'ini hamd ile tesbih et.

Geceleyin ve secdelerin ardından O'nu tesbih et.

Çağırıcının, yakın bir yerden çağıracağı güne kulak ver.

O Gün, gerçek olan o çığlığı duyarlar. İşte bu yeniden diriliş günüdür.

Biz; ancak Biz hayat veririz ve öldürürüz. Ve dönüş Biz'edir.

O Gün yer yarılır, onlar topraktan çabukça ayrılırlar. İşte bu, Biz'im için kolay bir toplamadır.

Onların ne dediklerini en iyi Bilen'iz. Sen, onları zorla yola getirecek değilsin. O halde Ben'im uyarımdan korkan kimselere Kur'an'la öğüt ver.
