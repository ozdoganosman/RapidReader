Mutaffifin Suresi (المطففين)
Kuran-ı Kerim

Hile yapanların vay haline!

Onlar, alırlarken tam olarak ölçer, tartarlar.

Satarlarken eksik ölçer, tartarlar.

Onlar diriltileceklerini bilmiyorlar mı?

Büyük bir gün için.

O Gün İnsanlar alemlerin Rabb'inin divanında duracaklar.

Hayır! Kötülerin kayıtları kesinlikle siccindedir.

Siccinin ne olduğunu sen ne bileceksin!

Her şeyin tek tek yazıldığı bir kitaptır.

O Gün, yalanlayanların vay haline!

Onlar, Din Günü'nü yalanlıyorlar.

Onu haddi aşan günahkardan başka kimse yalanlamaz.

Ona ayetlerimiz okunduğu zaman, "Eskilerin masalları." der.

Hayır, hayır! Bilakis, onların yapıp ettikleri şeyler kalplerini kararttı.

Hayır! Onlar, O Gün Rabb'lerinden perdelenmiş olanlardır.

Sonra onlar, Cehennem'e girecekler.

Sonra da: "İşte bu yalanlayıp durduğunuz şeydir." denecek.

Hayır! Kuşkusuz ebrar olanların kayıtları kesinlikle İlliyyin'dedir.

İlliyyin'in ne olduğunu sen ne bileceksin?

Her şeyin tek tek yazıldığı bir kitaptır.

Yaklaştırılmış olanlar ona tanık olurlar.

Ebrar kesinlikle nimetler içindedir,

Tahtlar üzerinde nimetleri seyre dalarlar.

Nimetlerin sevincini yüzlerinden anlarsın.

Onlara mühürlenmiş en leziz, en saf içecekler içirilir.

Onun sonu misktir. Yarışanlar bunun için yarışsınlar.

Onun katkısı tesnimdir.

Bir pınardır, yakınlaştırılmış olanların içtiği.

Suçlular, dünyada İman Edenlere gülüyorlardı.

İman Edenler yanlarından geçerlerken, birbirlerine kaş-göz ederek onlarla alay ediyorlardı.

Yandaşlarına döndükleri zaman da neşelenmiş olarak dönüyorlardı.

İman Edenleri gördükleri zaman, "İşte bunlar, kesinlikle sapkın olanlardır." diyorlardı.

İman Edenlerin üzerlerine gözetici olarak gönderilmediler.

Artık bugün İman Edenler, Kafirlere gülüyorlar.

Tahtlar üzerinde seyirdeler:

"Kafirler, yaptıkları şeylerin karşılığını buldular mı?" diye.
