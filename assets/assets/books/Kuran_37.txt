Kamer Suresi (القمر)
Kuran-ı Kerim

Sa'at yaklaştı ve Ay yarıldı.

Onlar, bir ayet görseler, hemen yüz çevirirler. Ve "Bu süregelen bir büyüdür." derler.

Ve yalanladılar. Kendi tutkularına uydular. Oysa her şey kararlaştırılmıştır.

Ant olsun ki onlara, yanılgılarını giderecek nice haberler geldi.

Yüksek seviyede hikmetli haberler. Buna rağmen uyarıların bir yararı olmadı.

O halde onlardan yüz çevir. O Gün çağırıcı onları hiç hoşlanmayacakları şeye çağıracak.

Kabirlerinden baygın gözlerle çıkarlar. Etrafa dağılmış çekirgeler gibidirler.

Çağırıcıya doğru koşan Kafirler: "Bu, çok zor bir gün." diyecekler.

Onlardan önce Nuh'un halkı da yalanladı. Kulumuzu, "O delinin biridir." diye yalanladılar. Kulumuz zorluk çıkarılarak engellendi.

Sonunda Rabb'ine çağrıda bulundu: "Doğrusu ben yenik düştüm, bana yardım et."

Biz de hemen göğün kapılarını gürül gürül boşalan su ile açtık.

Yeryüzünde de kaynakları fışkırttık. Böylece sular kararlaştırılan amaç için birleşti.

Onu ağaç lifi ile birbirine bağlanmış tahtalar üzerinde taşıdık.

Yalanlanan kimseye bir ödül olarak, gözetimimiz altında yüzüp gidiyordu.

Ant olsun ki onu bir ayet olarak bıraktık. İbret alan yok mudur?

Ama azabım ve uyarılarım nasıl oldu?

Ant olsun Biz, Kur'an'ı öğüt alınsın diye kolaylaştırdık. Var mı öğüt alıp düşünen?

Ad da yalanladı. Ama azabım ve uyarılarım nasıl oldu?

Biz, onların üzerine felaketleri gün boyu süren çok sarsıcı rüzgarı gönderdik.

İnsanları, kökünden sökülmüş hurma kütükleri gibi savurup atıyordu.

Ama azabım ve uyarılarım nasıl oldu?

Ant olsun Biz, Kur'an'ı öğüt alınsın diye kolaylaştırdık. Var mı öğüt alıp düşünen?

Semud da uyarıcıları yalanladı.

Şöyle dediler: "Bizden biri olan bir beşere mı biz ona mı uyacağız? Öyle yaparsak kesinlikle bir sapkınlık ve çılgınlık yapmış oluruz.

Zikir. aramızdan bula bula onu mu buldu? Hayır! O küstah bir yalancıdır.

Onlar, yarın küstah yalancının kim olduğunu anlayacaklar!

Biz, fitne olsun diye onlara dişi deveyi gönderdik. Artık onları gözetle ve sabret.

Onlara, suyun bölüşüldüğünü haber ver. Her içiş hazır kılınmıştır.

Derken arkadaşlarını çağırdılar, o da bıçağa sarıldı ve kesti.

Ama azabım ve uyarılarım nasıl oldu?

Biz, onların üzerlerine tek bir sayha gönderdik. Böylece ağıldaki ufalanmış kuru ot gibi oldular.

Ant olsun Biz, Kur'an'ı öğüt alınsın diye kolaylaştırdık. Var mı öğüt alıp düşünen?

Lut'un halkı da uyarıcılarını yalanladı.

Biz de onların üzerlerine yok edici kasırga gönderdik. Lut'un yanında yer alanlar bunun dışında tutuldu. Seher vakti onları kurtardık.

İşte şükredenleri katımızdan bir nimet olarak böyle ödüllendiririz.

Ant olsun ki yakalayıp tutuşumuza karşı onları uyarmıştı. Ne var ki onlar bu uyarıları kuşku ile karşıladılar.

Ant olsun ki onun misafirlerinden cinsel yönden yararlanmak istediler. Bunun üzerine gözlerini sildik. Azabımı ve uyarılarımı tadın.

Ant olsun ki, onları sabahleyin kalıcı bir azap yakaladı.

Haydi! Tadın bakalım, azabımı ve uyarılarımı!

Ant olsun Biz, Kur'an'ı öğüt alınsın diye kolaylaştırdık. Var mı öğüt alıp düşünen?

Ant olsun ki, Firavun ailesine de uyarıcılar gelmişti.

Ayetlerimizin tamamını yalanladılar. Biz de onları gücümüze, üstünlüğümüze yaraşır bir yakalayışla yakalayıverdik.

Sizin kafirleriniz onlardan daha mı hayırlı; yoksa kitaplarda size dokunulmayacağına dair söz mü verildi?

Yoksa: "Biz, güç birliği etmiş yenilmez bir toplumuz." mu diyorlar?

Yakında o topluluk bozguna uğrayacak ve darmadağın olacaklar.

Hayır! Asıl onlara vaat edilen o Sa'at'tir. Ve o Sa'at, daha korkunç daha dehşetlidir.

Kuşkusuz, mücrimler sapkınlık ve çılgınlık içindedirler.

O Gün yüz üstü sürülerek ateşe atılırlar. "Cehennem ateşinin dokunuşunu tadın!"

Biz, her şeyi bir yasayla yarattık.

Ve buyruğumuz bir tek buyruktur. Gözün bir anlık bakışı gibidir.

Ant olsun ki size benzer nicelerini yok ettik. Buna rağmen düşünen mi var?

Onların yaptığı her şey kitaplardadır.

Ve küçük büyük her şey yazılmıştır.

Takva sahipleri cennetlerde ve nehir kenarlarındadır.

Sonsuz Güç Sahibi yöneticinin katında, sadakat makamındadırlar.
