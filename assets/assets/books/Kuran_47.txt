Şuara Suresi (الشعراء)
Kuran-ı Kerim

Ta, Sin, Mim.

Bunlar gerçeği apaçık ortaya koyan Kitap'ın ayetleridir.

İman etmiyorlar diye, adeta kendini helak edeceksin.

Eğer dileseydik gökten öyle bir ayet indirirdik ki hepsi ona boyun eğmek zorunda kalırdı.

Rahman'dan kendilerine gelen söze bürünmüş her yeni öğütten yüz çevirdiler.

Sonra da kesin olarak yalanladılar. Fakat alay ettikleri şeyin haberleri yakında onlara gelecek.

Onlar, yeryüzünü görmüyorlar mı? Her tür bitkiden çiftler olarak bol bol yetiştirdik.

Bunda kesinlikle bir ayet vardır. Ancak onların çoğu inanmadı.

Rabb'in, Mutlak Üstün Olan'dır, Rahmeti Kesintisiz'dir.

Bir zamanlar Rabb'in, zalim halka gitmesi için Musa'ya seslenmişti.

"Firavun halkı takva sahibi olmayacak mı?"

Musa, "Rabb'im! Beni yalanlamalarından korkuyorum." dedi.

"Göğsüm daralır, dilim dönmez; onun için Harun'u gönder."

"Onlara göre ben suçluyum. Bu yüzden beni öldürmelerinden korkuyorum."

"Hayır, haydi ikiniz ayetlerimizle gidin! Kuşkusuz Biz, sizinle beraber işitenleriz." dedi.

Haydi! Firavun'a gidin ve ona: "Biz, alemlerin Rabb'inin Resulleriyiz." deyin.

"İsrailoğulları'nı bizimle beraber gönder!"

Firavun: "Çocukken, seni içimizde himaye edip yetiştirmedik mi? Yıllarca yanımızda kalmadın mı?"

"Sen ise yapacağını yaptın. Sen kafirlerdensin."

Musa: "Ben o işi şaşkınlıkla yaptım." dedi.

"Sizden korktuğum için de hemen kaçtım. Sonra Rabb'im bana hikmet bağışladı ve beni Resullerden kıldı."

İsrailoğulları'nı kendine kul edinmiş olmayı bir nimetmiş gibi başıma kakıyorsun." dedi.

Firavun: "Alemlerin Rabb''i de nedir?" dedi.

Musa: "Eğer bütün gerçekliği ile doğruyu bilmek istiyorsanız, bilesiniz ki O, göklerin, yerin ve bu ikisi arasında bulunanların Rabb'idir." dedi.

Firavun, etrafındakilere: "Duymuyor musunuz?" dedi.

Musa: "Sizin de Rabb'iniz, sizden önceki atalarınızın da Rabb'idir" dedi.

Firavun: "Size gönderilmiş olan Resul'ünüz, gerçekten mecnundur." dedi.

Musa: "Eğer aklınızı kullanırsanız anlayacaksınız ki O, doğunun, batının ve ikisinin arasındakilerin Rabb'idir." dedi.

Firavun: "Benden başka bir ilah edinirsen, kesinlikle seni zindana atarım." dedi.

Musa: "Sana apaçık bir şey getirsem de mi?" dedi.

Firavun: "Öyleyse haydi getir onu. Eğer doğru söyleyenlerdensen." dedi.

Bunun üzerine Musa, asasını bırakıverdi; bir de ne görsünler, apaçık büyük bir yılan.

Ve elini çıkardı. Bakanlar ne görsün; beyaz bir el.

Firavun, yanındaki melelere: "Bu gerçekten çok bilgili bir sihirbazdır." dedi.

"Sizi sihri ile yurdunuzdan çıkarmak istiyor. Ne yapmamı istiyorsunuz?" dedi.

"Onu ve kardeşini alıkoy. Şehirlere sihirbazları toplamaya birilerini gönder." dediler.

"Bütün bilgili sihirbazları sana getirsinler."

Böylece sihirbazlar, belirlenen bir günün tayin edilen vaktinde bir araya getirildiler.

İnsanlara: "Siz de toplananlar olun." denildi.

"Umarız sihirbazlar galip gelir; o zaman biz de onlara tabi oluruz."

Sihirbazlar Firavun'a geldiklerinde: "Eğer galip gelirsek bize bir ödül var mı?" dediler.

"Evet; o zaman sizi kesinlikle himayeme alırım." dedi.

Musa onlara: "Atacağınız şeyi atın." dedi.

Bunun üzerine iplerini ve asalarını attılar. "Firavun'un onuru adına elbette galip gelecekler bizler olacağız." dediler.

Sonra Musa asasını attı. Birde ne görsünler! Uydurdukları şeyleri yutuyor.

Sihirbazlar hemen teslimiyetlerini ilan ettiler.

"Alemlerin Rabb'ine inandık." dediler.

"Musa ve Harun'un Rabb'ine."

Firavun, "Ben izin vermeden O'na iman mı ettiniz? Kuşkusuz o, size sihir öğreten hocanızdır. Şunu kesin olarak bilin ki ellerinizi ve ayaklarınızı çaprazlama kestireceğim ve kesinlikle hepinizi astıracağım!" dedi.

"Önemli değil. Nasıl olsa Rabb'imize döneceğiz." dediler.

"İlk Mü'minler olduğumuz için, Rabb'imizin yanlışlarımızı bağışlayacağını ümit ediyoruz." dediler.

Musa'ya: "Kullarım ile gece yola çık. Kesinlikle siz takip edileceksiniz." diye vahyettik.

Derken Firavun, şehirlere toplayıcılar gönderdi.

"Bunlar önemsiz bir topluluktur."

"Ve bize karşı kin ve nefret duyuyorlar."

"Biz ise hazırlıklı bir topluluğuz."

Derken onları cennetlerden ve çeşmelerden çıkardık.

Ve hazinelerden ve kerim makamlardan.

İşte böylece onlara İsrailoğulları'nı varis kıldık.

Gün doğarken onların ardına düştüler.

İki topluluk birbirini görünce, Musa'nın taraftarları, "İşte şimdi yakalandık." dediler.

Musa: "Hayır, endişelenmeyin! Kuşkusuz Rabb'im benimledir. Bana yol gösterecektir." dedi.

Musa'ya, "Asanı denize vur." diye vahyettik. Deniz hemen yarıldı. Her bir parçası büyük, yüksek bir dağ gibiydi.

Diğerlerini de oraya yaklaştırdık.

Musa ve beraberinde olanların hepsini kurtardık.

Sonra da diğerlerini boğduk.

Kuşkusuz bunda bir ayet vardır. Buna rağmen onların çokları inanmamaktadır.

Kuşkusuz Rabb'in, Mutlak Üstün Olan'dır, Rahmeti Kesintisiz'dir.

Onlara İbrahim'in haberini anlat.

Babasına ve halkına; "Siz neye kulluk ediyorsunuz?" demişti.

"Putlara kulluk ediyoruz. Kendimizi onlara adamaktan vazgeçmeyeceğiz." dediler.

İbrahim: "Onlara dua ettiğiniz zaman sizi işitiyorlar mı?" dedi.

"Veya size bir yararları ya da zararları oluyor mu?"

Onlar: "Ama atalarımızı böyle yaparlarken bulduk." dediler.

İbrahim: "Peki neye kulluk ettiğinizi hiç düşünüyor musunuz?" dedi.

"Siz ve geçmiş atalarınız."

"Yalnızca alemlerin Rabb'i (dostumdur). O'nun dışındakilerin hepsi benim düşmanımdır."

"Beni yaratan ve yol gösteren O'dur."

"O'dur beni yediren ve içiren."

"Hastalandığım zaman, O'dur bana şifa veren."

"Beni öldürecek ve tekrar diriltecek olan O'dur."

"Ve Din Günü yanlışımı bağışlayacağını umduğum O'dur."

"Rabb'im bana karşılıksız hüküm ver ve beni salihlerin arasına dahil et."

"Ve sonrakiler arasında güzel bir ün ile anılmamı nasip et."

"Ve beni nimeti bol Cennet'in mirasçılarından kıl."

"Babamı bağışla, o sapkınlardandır."

"Yeniden dirilme gününde beni utandırma."

"Evladın ve malın yarar sağlamadığı gün."

"Allah'a selim bir kalple gelenler hariç."

Ve Cennet, takva sahipleri için yaklaştırılır.

Ve Cehennem azgınların karşısına çıkarılır.

Ve onlara: "Kulluk ettikleriniz nerede?" denilir.

"Allah'tan başka size yardım edebilecek var mı? Veya kendilerine bir yararları olabilir mi?"

Arkasından onlar ve azgınlar onun içine tepetaklak atılacaklar.

Ve İblisin bütün askerleri.

Onlar, orada birbirleriyle çekişerek diyecekler ki:

"Allah'a yemin olsun ki, biz apaçık bir sapkınlık içindeymişiz."

"Çünkü sizi Alemlerin Rabb'i ile bir tutuyorduk."

"Ve bizi hep o mücrimler saptırdı."

"Artık şefaat edecek kimsemiz de yok."

"Gerçek bir dostumuz da."

"Keşke bizim için geri dönüş olsaydı da biz de iman edenlerden olsaydık."

Bunda bir ayet vardır. Buna rağmen onların çoğu inanmamaktadırlar.

Kuşkusuz senin Rabb'in Mutlak Üstün Olan'dır, Rahmeti Kesintisiz'dir.

Nuh halkı gönderilmişleri yalanladı.

Kardeşleri Nuh onlara: "Takva sahibi olmayacak mısınız?" demişti.

"Sizin için güvenilir bir Resul'üm."

"Öyleyse Allah için takva sahibi olun ve bana itaat edin."

"Buna karşılık sizden bir ücret istemiyorum. Benim ücretim yalnızca alemlerin Rabb'ine aittir."

"Öyleyse Allah için takva sahibi olun ve bana tabi olun."

"Toplumun en yoksun kesimi sana uymaktayken, biz kendimizi onlarla bir tutup sana inanır mıyız?" dediler.

"Onların tercihlerini belirleyici ben değilim." dedi.

"Onların hesabı ancak Rabb'ime aittir. Eğer düşünürseniz gerçeği anlarsınız."

"İnananları kovacak değilim."

"Ben, yalnızca apaçık bir uyarıcıyım."

"Ey Nuh! Eğer kesin olarak vazgeçmezsen, iyi bil ki, kesinlikle taşlananlardan olursun!" dediler.

"Rabb'im! Halkım beni yalanladı." dedi.

"Artık benim onlarla işimi tamamen bitir. Beni ve benimle beraber iman edenleri kurtar." dedi.

Bunun üzerine onu ve onunla birlikte olanları dolan gemide kurtardık.

Sonra geride kalanları boğduk.

Bunda kesinlikle bir ayet vardır. Yine de onların çoğu inananlardan olmadı.

Rabb'in, elbette Mutlak Üstün Olan'dır, Rahmeti Kesintisiz'dir.

Ad halkı gönderilmişleri yalanladı.

Kardeşleri Hud onlara: "Takva sahibi olmayacak mısınız?" demişti.

"Sizin için güvenilir bir Resul'üm."

"Öyleyse Allah için takva sahibi olun ve bana tabi olun."

"Buna karşılık sizden bir ücret istemiyorum. Benim ücretim yalnızca alemlerin Rabb'ine aittir."

"Her yüksek tepeye ayet bina ederek mi oyalanıyorsunuz?"

"Hiç ölmeyeceğinizi sanarak sağlam yapılar ediniyorsunuz."

"Elinize imkan geçtiği zaman, onu zorbaca kullanıyorsunuz."

"Gelin Allah'a karşı takva sahibi olun. Ve bana itaat edin."

"Bildiğiniz şeylerle size yardım edene karşı takva sahibi olun."

"Size davarlarla, evlatlarla yardım etti."

"Ve bahçelerle ve pınarlarla."

"Ben sizin için büyük bir günün azabından korkuyorum."

"Bize öğüt versen de veya öğüt verenlerden olmasan da bizim için birdir." dediler.

"Bu öncekilerin uydurmasından başka bir şey değildir."

"Biz, azaba uğratılacak da değiliz."

Onu yalanladılar. Bunun üzerine onları helak ettik. Bunda bir ayet vardır. Buna rağmen İnsanların pek çoğu inanmamaktadırlar.

Rabb'in; Mutlak Üstün Olan'dır, Rahmeti Kesintisiz'dir.

Semud halkı gönderilmişleri yalanladı.

Hani! Kardeşleri Salih onlara: "Takva sahibi olmayacak mısınız?" demişti.

"Sizin için güvenilir bir Resul'üm."

"Allah için takva sahibi olun ve bana itaat edin."

"Buna karşılık sizden bir ücret istemiyorum. Benim ücretim yalnızca alemlerin Rabb'ine aittir."

"Siz burada; bulunduğunuz yerde hep güven içinde bırakılacak mısınız?"

"Cennetlerde ve çeşme başlarında."

"Ekinliklerde ve salkımlı hurmalıklarda."

"Ve dağlardan ustalıkla yonttuğunuz evlerde."

"Allah için takvalı olun ve bana itaat edin."

"Ve müsriflerin buyruklarına uymayın."

"Onlar, yeryüzünde bozgunculuk yapıyorlar, düzeltmiyorlar."

"Sen kesinlikle büyülenmişlerdensin." dediler.

"Sen de ancak bizim gibi bir beşersin. Eğer doğru söyleyenlerden isen bize bir ayetgetir."

"İşte bu dişi deve. Su içme hakkı; belirli bir gün onun ve belirli bir gün sizindir." dedi.

"Sakın ona bir kötülük dokundurmayın. Yoksa büyük günün azabı sizi yakalar."

Derken onu boğazladılar. Sonra da pişman oldular.

Fakat azap onları yakaladı. Kuşkusuz bunda bir ayet vardır. Yine de İnsanların çoğu iman etmediler.

Rabb'in, Mutlak Üstün Olan'dır, Rahmeti Kesintisiz'dir.

Lut halkı gönderilmişleri yalanladı.

Kardeşleri Lut onlara: "Takva sahibi olmayacak mısınız?" demişti.

"Sizin için güvenilir bir Resul'üm."

"Allah için takva sahibi olun ve bana itaat edin."

"Buna karşılık sizden bir ücret istemiyorum. Benim ücretim yalnızca alemlerin Rabb'ine aittir."

"İnsanlardan erkeklerle mi ilişkiye giriyorsunuz?"

"Rabb'inizin sizin için yarattığı eşlerinizi bırakıyorsunuz. Hayır! Siz azgın bir halksınız."

"Ey Lut! Eğer kesin olarak vazgeçmezsen, kesinlikle sürülenlerden olacaksın." dediler.

Lut: "Sizi, yaptıklarınızdan dolayı kınıyorum." dedi.

"Rabb'im beni ve ehlimi bunların yaptıklarından kurtar."

Bunun üzerine onu ve ehlinin tamamını kurtardık.

Geride kalanlardan aciz bir kadın hariç.

Sonra diğerlerini dumura uğrattık.

Ve üzerlerine taştan yağmur yağdırdık. Uyarılanların yağmuru ne kötüdür!

Kuşkusuz bunda bir ayet vardır. Ama onların çoğu iman edenlerden olmadı.

Senin Rabb'in, Mutlak Üstün Olan'dır, Rahmeti Kesintisiz'dir.

Eyke halkı gönderilmişleri yalanladı.

Hani! Şu'ayb onlara: "Takva sahibi olmayacak mısınız?" demişti.

"Sizin için güvenilir bir Resul'üm."

"Allah için takva sahibi olun ve bana itaat edin."

"Buna karşılık sizden bir ücret istemiyorum. Benim ücretim yalnızca alemlerin Rabb'ine aittir."

"Ölçüde tam olun. Hak yiyenlerden olmayın."

"Doğru terazi ile tartın."

"İnsanların mallarını değerinden düşürmeyin. Bozgunculuk yaparak yeryüzünde karışıklık çıkarmayın."

"Sizi ve sizden önceki nesilleri yaratana karşı takva sahibi olun."

"Sen iyice büyülenmişlerdensin." dediler.

"Sen de bizim gibi bir beşerden başka bir şey değilsin. Kesinlikle yalancı olduğunu düşünüyoruz."

"Eğer doğru söylüyorsan, haydi gökten üzerimize parçalar düşür."

Şu'ayb: "Rabb'im yaptıklarınızı daha iyi bilir." dedi.

Ne var ki onu yalanladılar. Bunun üzerine gölge gününün azabı onları yakaladı. Kuşkusuz o, büyük günün azabıydı.

Kuşkusuz bunda bir ayet vardır. Ama onların çoğu iman edenlerden olmadı.

Rabb'in, Mutlak Üstün Olan'dır, Rahmeti Kesintisiz'dir.

O, kesinlikle Alemlerin Rabb'inin indirmesidir.

Onunla er-Ruh'ul Emin indi.

Senin kalbine. Uyarıcılardan olman için.

Apaçık Arapça bir lisan ile.

Kuşkusuz o kesinlikle öncekilerin Zeburlarında da vardır.

Ve İsrailoğulları bilginlerinin onu bilmesi, onlar için bir ayet değil mi?

Eğer onu yabancılardan birisine indirseydik;

O da bunu onlara okusaydı, onlar yine de inanmayacaklardı.

Böylece onu mücrimlerin kalplerine soktuk.

Acıklı azabı görmedikçe ona inanmazlar.

İşte bu onlara, onlar farkında olmadan, ansızın gelecektir.

O zaman; "Bize birazcık olsun süre verilir mi acaba?" diyecekler.

Yoksa azabımızı çabuklaştırmak mı istiyorlar?

Gördün mü? Onlara yıllarca yararlanmalarına fırsat versek,

Sonra da onlara yapılan uyarı gerçekleşse,

Yararlandıkları şeyler onlara hiçbir yarar sağlamaz.

Uyarıcıları olmayan hiçbir kenti yok etmedik.

Bu öğüttür. Biz, haksızlık yapanlardan olmadık.

Onu, şeytanlar indirmedi.

Bu onların harcı değil, hem buna güçleri de yetmez.

Çünkü onlar, işitmekten kesin olarak uzak tutulmuş olanlardır.

O halde Allah ile beraber başka bir ilaha yönelme. Yoksa azap edilenlerden olursun.

Önce yakın akrabalarını uyar.

Ve sana uyan İman Edenler'e sahip çık.

Eğer sana karşı çıkarlarsa, "Ben sizin yaptıklarınızdan uzağım." de.

Mutlak Üstün Olan'a, Rahmeti Kesintisiz Olan'a tevekkül et.

Kıyam ettiğin zaman O seni görür.

Secde edenler içindeki hareketini de.

O, Her Şeyi Duyan'dır, Her Şeyi Bilen'dir.

Şeytanların kimlere indiğini size haber vereyim mi?

Bütün iftiracı günahkarlara inerler.

Onlar, kulak verirler ve onların çoğu yalancıdırlar.

Ve o şairler; onlara azgınlar tabi olur.

Onların her vadide nasıl şaşkın şaşkın dolaştıklarını görmüyor musun?

Onlar yapmayacakları şeyleri söylerler.

Ancak iman edenler, salihatı yapanlar, her zaman Allah'ın öğüdünü dinleyenler ve haksızlığa uğratıldıklarında kendilerini savunanlar hariç. Zulmedenler, nasıl bir alt üst oluşla, alt üst olacaklarını yakında bileceklerdir.
