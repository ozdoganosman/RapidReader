İnsan Suresi (الإنسان)
Kuran-ı Kerim

Anılmaya değer bir şey değilken, insanın üzerinden "dehr" den bir zaman gelip geçmedi mi?

İnsanı karışık bir nutfeden yarattık. Onu sınava tabi tutacağız; bu nedenle onu duyan ve gören bir varlık yaptık.

Ona doğru yolu gösterdik. Ama isterse şükreden, isterse nankörlük eden biri olur.

Kafirler için zincirler, kelepçeler ve alevli ateş hazırladık.

İyi olanlar ise içinde kafur bulunan bir kadehten içerler.

Allah'ın kullarının, içtikleri ve diledikleri kadar yararlandıkları bir kaynak.

Verdikleri sözü yerine getirirler, kötülüğü salgın bir günden korkarlar.

İhtiyaçları olmasına rağmen yiyeceği; yoksula, öksüze ve tutsağa yedirirler.

Biz, sizi yalnızca Allah için doyuruyoruz. Sizden bir karşılık veya bir teşekkür beklemiyoruz.

Biz; yüzlerin asık olduğu, belalı, zor günde Rabb'imizin azabından korkarız.

Allah da bu nedenle onları, o günün kötülüğünden koruyacak. Ve onları, mutluluk ve sevince kavuşturacak.

Sabretmelerine karşılık onları cennet ve ipek ile ödüllendirecektir.

Orada, tahtlara kurulacaklar. Orada ne şiddetli bir sıcak ne de dondurucu bir soğuk görecekler.

Meyve ağaçlarının gölgeleri üzerlerine sarkacak, meyveleri yemeye hazır olarak yaklaştırılacak.

Gümüşten kaplar ve billur kupalarla aralarında dolaşılır.

Miktarını kendilerinin belirledikleri gümüşten billur kadehler,

Ve orada, karışımı zencefil olan kadehler sunulur.

Selsebil denilen bir pınardan.

Ölümsüz gençler aralarında dolaşırlar. Onları gördüğünde, saçılmış inciler sanırsın.

Nereye baksan orada nimetler, büyük bir mülk ve saltanat görürsün.

Üzerlerinde yeşil ince ipekten ve parlak atlastan elbiseler vardır. Gümüş bileziklerle süslenecekler. Rabb'leri onlara tertemiz içecekler sunacak.

Bu sizin ödülünüzdür. Çabalarınız bu karşılığı hak etti.

Kuşkusuz Biz, Kur'an'ı sana parça parça indirdik.

Artık Rabb'inin hükmü için sabret. Onlardan, günahkarlara ve Kafirlere uyma.

Sabah akşam Rabb'inin ismini an.

Gecenin bir bölümünde O'na secde et. Ve gece uzunca O'nu tesbih et.

Onlar çabuk geçen dünyayı seviyorlar, zor günü umursamıyorlar.

Onları Biz yarattık. Yaratılışlarını sapasağlam yaptık. Dilersek onları yok eder, yerlerine benzerlerini getiririz.

Bu bir öğüttür. Artık dileyen onunla Rabb'ine varan bir yol edinir.

Allah dilemedikçe siz dileyemezsiniz. Kuşkusuz Allah, Her Şeyi Bilen'dir, En İyi Hüküm Veren'dir.

Hak edeni rahmetine alır. Zalimler için ise acıklı bir azap hazırladı.
