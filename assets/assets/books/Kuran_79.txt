Mearic Suresi (المعارج)
Kuran-ı Kerim

İsteyen, gerçekleşecek olan azabı istedi.

Kafirler için engellenemez olan azabı.

Mearic sahibi Allah tarafından.

Melekler ve ruh, miktarı elli bin yıl olan bir günde O'na yükselir.

O halde, güzel bir sabır ile sabret.

Onlar onu uzak olarak görüyorlar.

Biz, onu yakın görüyoruz.

O gün gökyüzü erimiş bir maden gibi olur.

Ve dağlar renkli yün gibi olur.

Ve hiçbir hamim, başka bir hamimi sormaz.

Onlar, birbirleriyle yüzleşecekler. Mücrim olan, O Gün azabından kurtulmak için mümkün olsa oğullarını fidye olarak verebilmeyi ister;

Eşini ve kardeşini,

Kendisini barındıran soyunu-sopunu;

Yeryüzünde kimi varsa tamamını verip kendisini kurtarmak ister.

Hayır! Hayır! O alev alev yanan ateştir;

Derileri kavurup soyan;

Haktan yüz çevirip, arkasını dönen kimseyi kendisine çağıran;

Mal, mülk edinip, onu biriktireni.

O insan hırslı yaratıldı.

Başına kötü bir şey geldiğinde sızlanmaya başlar.

Mal-mülk sahibi olunca da ondan kimseyi yararlandırmaz.

Ancak "musallin" olanlar hariç.

Onlar, salatlarında devamlıdırlar.

Onlar, mallarında belirli bir pay ayıranlardır;

İsteyenler ve yoksun olanlar için.

Onlar, Din Günü'nü tasdik ederler.

Onlar, Rabb'lerinin azabından çekinirler.

Rabb'lerinin azabından kimse emin olamaz.

Onlar, ferçlerini korurlar.

Eşleri veya antlaşma yolu ile sahip oldukları hariç. Şüphesiz onlar kınanmazlar.

Bunun ötesinde bir şey isteyenler, haddi aşanlardır.

Onlar, emanetlerini ve ahitlerini gözetirler.

Onlar, tanıklıklarını dosdoğru yerine getirirler.

Onlar, salatlarını korurlar.

İşte onlar, Cennetlerde ağırlanacak olanlardır.

Şimdi Kafirlere ne oluyor da sana doğru koşuşturuyorlar?

Her yönden, her yerden gruplar halinde.

Onların her biri Nimet Cenneti'ne konulacağını mı umuyor?

Hayır, boşuna ummasınlar! Biz, onları bildikleri şeyden yarattık.

Hayır, öyle değil! Doğuların ve batıların Rabb'ine yemin ederim ki kesinlikle Bizim her şeye gücümüz yeter;

Onların yerine, kendilerinden daha hayırlısını getirmeye kesinlikle güç yetirenleriz. Bunu yapmamıza hiçbir güç engel olamaz.

Artık onları kendi hallerine bırak. Uyarıldıkları günleri gelip çatıncaya kadar gaflet içinde oyalanıp dursunlar.

O Gün, onlar kabirlerinden fırlayıp çıkarlar. Sanki bir hedefe koşuyor gibi;

Gözlerinde korku, kendilerini zillet bürümüş halde. İşte bu, onların uyarıldıkları gündür.
